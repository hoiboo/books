---
layout: book
page_previous: part0001.html
index_page: ../index.html
page_next: part0003.html
styles: ["../page_styles.css","../stylesheet.css"]
---
<h2 class="rule_" id="2RHM1-1d6258d0544c47c199214ced413b2412">序</h2>
<p class="rule_2">金瓶梅，秽书也。袁石公亟称之，亦自寄其牢骚耳，非有取于金瓶梅也。然作者亦自有意，盖为世戒，非为世劝也。如诸妇多矣，而独以潘金莲，李瓶儿，春梅命名者，亦楚“梼杌”之意也。盖金莲以奸死，瓶儿以孽死，春梅以淫死，较诸妇为更惨耳。藉西门庆以描画世之大净，应伯爵以描画世之小丑，诸淫妇以描画世之丑婆净婆，令人读之汗下。盖为世戒，非为世劝也。余尝曰：读金瓶梅而生怜悯心者，菩萨也；生畏惧心者，君子也；生欢喜心者，小人也；生效法心者，乃禽兽耳。余友人褚孝秀偕一少年同赴歌舞之筵，衍至“霸王夜宴”，少年垂涎曰：“男儿何可不如此！”褚孝秀曰：“也只为这乌江设此一着耳。”同座闻之，叹为有道之言。若有人识得此意，方许他读金瓶梅也。不然，石公几为导淫宣欲之尤矣！奉劝世人，勿为西门庆之后车，可也。</p>
<p class="rule_3">东吴弄珠客题</p>
<div class="mbp_pagebreak"></div>
<a id="filepos18225"></a>
